La Nellie, una iolla da crociera, girò sull’ancora senza il minimo fluttuare delle vele e si
fermò. La marea si era alzata, il vento era quasi calmo e, poiché dovevamo discendere il
fiume, non ci restava che fermarci all’ancora e attendere il riflusso.
L’ultimo tratto del Tamigi si stendeva davanti a noi come il principio di un interminabile
corso d’acqua. Al largo, cielo e mare erano saldati senza una giuntura e nello spazio
luminoso le vele conciate delle barche che salivano con la marea sembravano immobili
fastelli rossi di tele appuntite tra luccicori di aste verniciate. Sulle rive basse che correvano
piatte a perdersi nel mare si era posata una nebbia leggera. Su Gravesend l’aria era scura e
più in là pareva condensata in una oscurità funerea che incombeva immobile sulla città più
vasta e grande della terra.
Nostro capitano e ospite era il direttore delle Compagnie. Noi quattro gli guardavamo
affettuosamente le spalle mentre lui, a prua, era rivolto verso il mare. Non c’era niente sul
fiume che avesse un aspetto altrettanto marinaresco. Somigliava a un pilota, che per
l’uomo di mare è l’affidabilità fatta persona. Era difficile immaginare che il suo lavoro
non fosse là sull’estuario luminoso, ma dietro di lui, nell’oscurità incombente.
Ci legava, come ho già detto altrove, il vincolo del mare. Oltre a tenere uniti i nostri cuori
durante i lunghi periodi di separazione, ci rendeva tolleranti delle storie e perfino delle
convinzioni degli altri. Al vecchio avvocato – persona eccellente – toccava, per via dei
molti anni e delle molte virtù, l’unico cuscino che c’era sul ponte, e se ne stava sdraiato
sull’unica stuoia. L’amministratore aveva già tirato fuori il domino e si trastullava a fare
costruzioni con le tessere. Marlow sedeva a poppa, con le gambe incrociate, appoggiato
all’albero di mezzana. Aveva le guance incavate, la carnagione giallastra, la schiena eretta,
l’aspetto ascetico e con le braccia abbandonate e le palme rivolte all’infuori sembrava un
idolo. Il direttore, soddisfatto che l’ancora avesse fatto buona presa, venne a poppa a
sedersi in mezzo a noi. Scambiammo pigramente qualche parola. Poi cadde il silenzio a
bordo dello yacht. Per un motivo o per l’altro non cominciammo la partita a domino.
Eravamo d’umore meditabondo, in vena soltanto di una tranquilla contemplazione. Il
giorno finiva in una serenità di quieto e squisito splendore. L’acqua riluceva pacifica; il
cielo immacolato era una benigna immensità di luce pura; la stessa foschia sulle paludi
dell’Essex sembrava un tessuto traslucido e radioso che appeso alle alture boscose
dell’entroterra ricadeva in pieghe diafane sulle sponde basse. Soltanto l’oscurità, che a
occidente incombeva sui tratti più alti del fiume, si faceva ogni istante più cupa, quasi

irritata dall’approssimarsi del sole.
E alla fine, nella sua discesa curva e impercettibile, il sole calò e da bianco incandescente
si fece di un rosso smorto senza raggi né calore, come stesse per spegnersi all’improvviso,
colpito a morte dal tocco di quell’oscurità incombente su una folla d’uomini.
Immediatamente avvenne un cambiamento sulle acque e la serenità diventò meno brillante
ma più profonda. Il vecchio fiume nel suo tratto più ampio riposava indisturbato al calare
del giorno, dopo secoli di fedele servizio reso alla razza che ne popolava le sponde, disteso
nella tranquilla dignità di un corso d’acqua diretto ai confini estremi della terra.
Guardavamo quel flusso venerabile non nel bagliore vivido di un breve giorno che viene e
se ne va per sempre, ma alla luce augusta di memorie eterne. E davvero non c’è nulla di
più facile per chi, come si suol dire, “abbia seguito il mare” con riverenza e affetto, che
evocare il grande spirito del passato sull’ultimo tratto del Tamigi. La corrente fluisce
avanti e indietro con la marea nell’incessante servizio, popolata di ricordi di uomini e navi
che ha portato al riposo della casa o alle battaglie del mare. Aveva conosciuto e servito
tutti gli uomini di cui la nazione è fiera, da Sir Francis Drake a Sir John Franklin, cavalieri
tutti, titolati o meno – i grandi cavalieri erranti del mare. Aveva portato tutte le navi i cui
nomi sono come gioielli sfavillanti nella notte dei tempi, dalla Golden Hind che tornava
con i fianchi tondi gonfi di tesori per essere visitata da Sua Maestà la Regina e uscire così
dalla gigantesca leggenda, alla Erebus e alla Terror, partite per altre conquiste – e mai
ritornate. Aveva conosciuto le navi e gli uomini. Erano partiti da Deptford, da Greenwich,
da Erith – avventurieri e coloni; navi di re e di banchieri; capitani, ammiragli, gli oscuri
“contrabbandieri” dei traffici orientali e i “generali” delle flotte delle Indie Orientali di
nomina ufficiale. Cacciatori d’oro o inseguitori di gloria, erano tutti partiti da quel fiume,
portando la spada e spesso la fiaccola, messaggeri della potenza racchiusa in quella terra,
portatori di una scintilla del sacro fuoco. Quale grandezza non era salpata col riflusso di
quel fiume verso il mistero di una terra sconosciuta!... Sogni di uomini, semi di
confederazioni, germi d’imperi.